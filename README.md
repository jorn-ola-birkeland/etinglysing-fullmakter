![Statens Kartverk](https://github.com/kartverket/etinglysing-systembeskrivelse/blob/master/doc/kartverket.png)


# Veileder for bruk av registrerte fullmakter ved elektronisk innsending


## Innledning
Det har siden produksjonssetting av nytt tinglysingssystem i 2017 vært mulig å registrere fullmakter hos Kartverket, og benytte seg av disse ved elektronisk 
innsending. I første omgang var det kun mulig å benytte fullmakter ved sletting og samtykke i henhold til urådighet. Senere ble dette utvidet til også å gjelde 
ved elektronisk innsending av andre rettsendringer, som for eksempel tinglysing på ny og transport.

Fullmektiger i fullmaktene som omhandler sletting, samtykke og andre rettsendringer kan være en annen virksomhet (med organisasjonsnummer), som da må signere på 
de elektroniske dokumentene med sitt virksomhetssertifikat, eller en person (med fødselsnummer), som må signere med sin personlige digitale signatur.

Fra versjon 3.19 (tentativt) vil det bli mulig å registrere fullmakter også til bruk ved elektronisk tinglysing av overdragelser, pantedokument og sikringspant. 
Med dette åpnes det for at fullmektig kan signere på vegne av hjemmelshaver. Fullmektig i disse typene fullmakter kan også her være enten en annen virksomhet eller 
en person. Dersom fullmektigen er en annen virksomhet må de signaturberettigede i denne virksomheten benytte sine personlige digitale signaturer til å signere på 
de elektroniske dokumentene, det vil ikke være mulig å benytte virksomhetssertifikat til dette.

## Fullmaktsskjemaer
For å registrere fullmakt hos Kartverket, må innsenderne benytte de standardiserte fullmaktsskjemaene som ligger på
[Kartverkets nettsider](https://www.kartverket.no/eiendom/elektronisk-tinglysing/fullmakter-ved-elektronisk-tinglysing).

### Fullmakt fra banker
Dette skjemaet benyttes i tilfeller der banker (fullmaktsgiver) gir fullmakt til en annen virksomhet (fullmektig) til å slette, samtykke iht. urådighet og/eller 
tinglyse andre typer rettsendringer på deres vegne. I fullmakten må det angis fullmaktsgiver, fullmektig, disposisjoner den skal gjelde og fullmaktens varighet. 
Fullmektig må benytte virksomhetssertifikat ved bruk av fullmakten til tinglysing.

### Fullmakt fra eiendomsmeglere, inkassoselskaper, boligkredittselskaper m.m.
Dette skjemaet benyttes i tilfeller der eiendomsmeglere, inkassoselskaper, boligkredittselskaper o.l. (fullmaktsgiver) gir fullmakt til en annen virksomhet 
(fullmektig) til å slette, samtykke iht. urådighet og/eller tinglyse andre typer rettsendringer på deres vegne. I fullmakten må det angis fullmaktsgiver, 
fullmektig, disposisjoner den skal gjelde og fullmaktens varighet. Fullmektig må benytte virksomhetssertifikat ved bruk av fullmakten til tinglysing.

### Fullmakt fra kommuner
Dette skjemaet benyttes i tilfeller der kommuner (fullmaktsgiver) gir fullmakt til en virksomhet (fullmektig) til å slette, samtykke iht. urådighet og/eller 
tinglyse andre typer rettsendringer på deres vegne. I fullmakten må det angis fullmaktsgiver, fullmektig, disposisjoner den skal gjelde og fullmaktens varighet. 
Fullmektig må benytte virksomhetssertifikat ved bruk av fullmakten til tinglysing.

### Fullmakt fra virksomhet til person (tentativt navn)
Dette skjemaet benyttes i tilfeller der virksomheter (fullmaktsgiver) gir fullmakt til navngitte personer (fullmektig) til å slette, samtykke iht. urådighet 
og/eller tinglyse andre typer rettsendringer på deres vegne. I fullmakten må det angis fullmaktsgiver, fullmektig, disposisjoner den skal gjelde og fullmaktens 
varighet. Fullmektig må benytte sin personlige digitale signatur ved bruk av fullmakten til tinglysing.

### Hjemmelsfullmakt (skjema kommer, tentativt navn)
Dette skjemaet benyttes i tilfeller der virksomheter eller personer (fullmaktsgiver) gir fullmakt til andre virksomheter eller navngitte personer (fullmektig) til 
å overdra, pantsette og/eller tinglyse urådighet på bestemte registerenheter på deres vegne. I fullmakten må det angis fullmaktsgiver, fullmektig, disposisjoner 
den skal gjelde, og fullmaktens varighet. I tillegg må det oppgis hvilke registerenheter den skal gjelde for, om den skal gjelde for senere fradelte eiendommer 
eller seksjoner, og om det skal være tillatt med selvkontrahering.

Skjemaet inneholder også en erklæring om sivilstand, og denne må fylles ut dersom fullmaktsgiver (hjemmelshaver) er en fysisk person. Dersom registerenheten som 
fullmakten gjelder benyttes som felles bolig med fullmaktsgivers ektefelle, må også ektefellen signere på fullmakten.

Da denne type fullmakt skal benyttes ved tinglysing av overdragelse og pantedokument, er det krav om vitnebekreftelse på fullmaktsgivers (hjemmelshavers) signatur. 
For vitnene gjelder kravene i tinglysingsforskriften § 3, som innebærer at vitnene på fullmakten ikke kan være nært beslektet med fullmektigen.

Forklaring av felter i skjema:

- Fullmakten gjelder følgende registerenheter

Her skal det angis hvilke registerenheter (matrikkelenhet eller borettslagsandel) fullmakten skal gjelde for. 
Registerenhetene som oppgis må være tinglyst på tidspunktet som fullmakten registreres i systemet. Dette feltet må fylles ut med minst en registerenhet, det er 
også mulig å legge inn flere.

- Gjelder senere fradelte matrikkelenheter

Skal krysses av dersom fullmakten også skal gjelde for matrikkelenheter som senere opprettes ved fradeling fra matrikkelenheten som er oppgitt i fullmakten. Ved 
avkryssing her vil det dermed ikke være nødvendig å registrere ny fullmakt dersom det fradeles nye matrikkelenheter fra matrikkelenheten oppgitt i den 
opprinnelige fullmakten. Dette valget vil gjelde i flere «ledd», slik at en matrikkelenhet som er fradelt fra en matrikkelenhet som igjen er fradelt fra en 
matrikkelenhet som var oppført på den opprinnelige fullmakten, også omfattes av fullmakten. 

Dette vil kun gjelde for matrikkelenheter som er fradelt *etter* at fullmakten er registrert hos Kartverket.

- Gjelder senere opprettede seksjoner
     
Skal krysses av dersom fullmakten også skal gjelde for seksjoner som opprettes i tilfeller der en matrikkelenhet oppgitt i fullmakten seksjoneres etter at fullmakten 
er registrert. Dersom både «Gjelder senere opprettede seksjoner» og «Gjelder senere fradelte matrikkelenheter» er valgt, vil fullmakten også omfatte seksjoner som er 
opprettet på matrikkelenheter som er fradelt fra matrikkelenheten oppgitt i den opprinnelige fullmakten.

Dette vil kun gjelde for seksjoner som er opprettet *etter* at fullmakten er registrert hos Kartverket.

- Selvkontrahering tillatt

Skal krysses av dersom fullmektig skal kunne benytte fullmakten til å overføre registerenheten eller rettigheten til seg selv. For overdragelser vil dette bety at 
fullmektig kan overdra registerenhet til seg selv, for pantedokument og sikringspant vil det være at fullmektig kan registrere seg selv som rettighetshaver i dokumentet.

- Kan også benyttes ved papirinnsending (tentativt)

Skal velges dersom fullmakten også skal gjelde for dokumenter som sendes inn på papir. Fullmaktene som registreres hos Kartverket er først og fremst beregnet på 
elektronisk innsending, men det åpnes også for at fullmaktene som er registrert der kan benyttes ved papirinnsending.

## Registrering av fullmakter
Fullmakter som skal registreres hos Kartverket for elektronisk tinglysing må være i original og sendes til Kartverket i Ullensvang. Fullmaktene registreres fortløpende, 
og innsender vil få tilbakemelding når fullmakten er klar til bruk.

Kartverket ser i øyeblikket på andre løsninger med hensyn til innsending og registrering av fullmaktene, inntil videre må fullmaktene sendes i posten.

## Bruk av registrerte fullmakter vs vedlegg
Det vil nå være to ulike måter å benytte fullmakt ved elektronisk innsending av overdragelser, pantedokumenter og sikringspant. Dette er å sende inn fullmakten for 
registrering hos Kartverket i forkant av tinglysing, og å sende inn fullmakten som vedlegg til hver enkelt sak.

### Bruksområder registrerte fullmakter hos Kartverket
Å registrere fullmakten hos Kartverket vil være mest aktuelt i tilfeller der den samme fullmakten skal benyttes ved flere innsendinger, og kanskje også over en lengre 
tidsperiode. Et eksempel kan være større utbyggingsprosjekter, der fullmakten typisk kan registreres tidlig i prosessen. Slike prosjekter kan ofte innebære opprettelse 
av nye matrikkelenheter og seksjoneringer, og muligheten til å velge at fullmakten skal gjelde for senere fradelte matrikkelenheter og seksjoner gjør at den kan benyttes 
ved elektronisk tinglysing i store deler av utbyggingsperioden.

Ved å registrere fullmakten hos Kartverket er det sannsynlig med raskere behandlingstid. Signaturer i henhold til fullmakter registrert hos Kartverket 
blir automatisk kontrollert i systemet, og det kreves som regel ikke manuell behandling av en saksbehandler. Dette gjør at det kan ta sekunder fra saken er sendt inn til 
den er ferdig behandlet. Dette forutsetter imidlertid at det ikke er andre grunner (enn signeringen) som gjør at saken går til manuell behandling.

### Bruksområder fullmakter som vedlegg
Den andre måten å benytte fullmakt ved elektronisk innsending er å sende inn fullmakten som vedlegg ved hver enkelt sak. En nærmere beskrivelse av muligheten til å 
sende med vedlegg ved elektronisk innsending kan du lese om i [veilederen for vedlegg](https://github.com/kartverket/etinglysing-vedlegg).

Dette vil trolig være den beste løsningen i tilfeller der fullmakten kun benyttes ved en enkelt innsending, for eksempel ved enkle salgsfullmakter. At det er mulig å 
sende inn andre typer vedlegg enn fullmakter, gjør at for eksempel skifteoppgjør, med skifteattest og skiftefullmakter, egner seg godt for denne løsningen.

Ulempen ved å benytte vedlegg er at slike saker alltid vil gå til manuell kontroll hos en saksbehandler, behandlingstiden vil derfor være lengre enn 
ved bruk av registrerte fullmakter. Som nevnt over vil en fullmakt som er registrert hos Kartverket kunne benyttes i flere saker, mens det ved å benytte vedleggsløsningen 
alltid vil måtte legges ved fullmakt i hver enkelt sak.

Ved kompliserte saker vil det også være mulig å benytte både registrerte fullmakter og vedleggsløsningen, men slike saker vil gå til manuell behandling. 
Et eksempel på en slik sak kan være en overdragelse av en seksjon, der det for hjemmelshaver signeres i henhold til fullmakt registrert hos Kartverket, mens kjøper 
signerer på bakgrunn av en kjøpsfullmakt som ligger med som vedlegg i dokumentet.

## Arkivering
Fullmaktene som sendes inn arkiveres i Kartverkets arkivsystem. På denne måten er fullmaktene tilgjengelig for ettertiden og Kartverkets arkiveringsplikt blir ivaretatt.

Fullmaktene blir ikke lagt ved ordinære bestillinger av tinglyste dokumenter fra panteboken, men kan være aktuelle å gi ut ved eventuelle innsynsbegjæringer.